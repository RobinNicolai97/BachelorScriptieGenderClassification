De natuur is de gevaarlijkste terrorist, maar krijgt te weinig aandacht
In de VS voorkomt een waarschuwingssysteem bij tornado's veel menselijke slachtoffers. FOTO UPI
Levens redden voor een prikkie. 
Het kan op grote schaal door maatregelen te nemen tegen natuurgeweld. 
Dat stelt de epidemioloog Debby Sapir aan de vooravond van de wereldconferentie over het voorkomen van rampen in Japan.
Moeder Aarde is soms een vals loeder; geen terrorist is zo gevaarlijk als de natuur. 
Dit blijkt wel als alle dodelijke slachtoffers van Osama Bin Laden en zijn 'collega's' vanaf 1968 tot en met september 2004 bij elkaar worden opgeteld. Je komt dan uit op een aantal van 22.246 vermoorde mensen. Je maag draait om als je probeert te bedenken hoeveel vaders, moeders, kinderen, broers en zussen dit zijn, maar toch is het 'slechts' een fractie van het aantal slachtoffers dat Moedertje Aarde met een enkele zeebeving op haar geweten heeft.
Bovendien slaat de natuur veel vaker toe en heeft zij een breder repertoire dan menselijke terroristen. 
Wie de cijfers bekijkt van het aantal slachtoffers van natuurlijke rampen in de periode van 1994 tot 2004 ziet dat de natuur jaarlijks zo'n 300.000 slachtoffers maakt. 
Overstromingen en stormen zijn verantwoordelijk voor tweederde deel van de doden. Andere 'daders' in volgorde van belangrijkheid zijn: droogte, aardbevingen, lawines en aardverschuivingen, bosbranden, extreme temperaturen en vulkaanuitbarstingen.
Het goede nieuws bij al dit leed is dat het natuurlijke 'terrorisme' voor een groot deel goed te bestrijden is, hoewel dit niet in alle gevallen ook daadwerkelijk gebeurt. 
Laten we de inspanningen om het menselijke terrorisme te bestrijden als maatstaf nemen. 
Alleen al de Verenigde Staten gaven in 2003 zeker 61 miljard dollar uit voor de bestrijding van het menselijk terrorisme. 
De vragen: hoeveel levens zijn daarmee gered en in hoeverre is het vuur daardoor verder aangewakkerd?
In vergelijking hiermee staat de bestrijding van natuurlijk 'terrorisme' laag op de prioriteitenlijst. 
De financiele hulp die uitgetrokken wordt voor humanitaire bijstand na een ramp is relatief bescheiden. 
In 2004 waren de Verenigde Staten met 1,3 miljard dollar verreweg de grootste donor. Het land was voor bijna een kwart van alle hulp verantwoordelijk. Nederland neemt met 238 miljoen een eervolle zesde plaats in op de ranglijst van donoren.
Dat het hulpbedrag bij natuurrampen schril afsteekt bij de uitgaven tegen het menselijk terrorisme - zeker in vergelijking tot het aantal slachtoffers - komt natuurlijk in de eerste plaats doordat de natuur andere slachtoffers maakt dan de menselijke moordenaars. 
Osama Bin Laden heeft in 2001 rijke mensen uit een rijk land hard getroffen, terwijl de natuur bij voorkeur arme mensen uit arme landen aanvalt.
De Indiase epidemiologe Debby Sapir is werkzaam bij het centrum voor de epidemiologie van rampen van de universiteit van Leuven. 
Zij verblijft op dit moment in Japan voor de grote wereldconferentie over de reductie van rampen later deze maand in Kobe. 
Zij ziet tal van mogelijkheden om relatief goedkoop enorme aantallen levens te redden.
"De overstromingen en stormen die de meeste levens vergen, zijn ook het best te bestrijden. 
Neem Bangladesh. 
In november 1970 maakte een tropische cycloon in combinatie met een vloedgolf 224.000 slachtoffers. 
Sindsdien heeft de regering gezorgd voor een goed waarschuwingssysteem en voor voorlichting aan de bewoners, die nu weten wat ze moeten doen als er weer een cycloon aan komt. 
Deze combinatie is ervoor verantwoordelijk dat vergelijkbare stormen nu misschien nog 7.000 levens zouden kosten, een reductie van meer dan 90 procent. 
De bescheiden investeringen redden de levens van vele tienduizenden mensen."
 Dit succes is volgens Sapir haalbaar voor de meerderheid van de overstromingen en stormen. 
"Kijk maar naar Nederland, daar heeft de watersnoodramp geleid tot het aanleggen van goede dijken. 
Voor ontwikkelingslanden is deze oplossing te duur, maar ook met een bescheiden budget en eenvoudige technologie is enorm veel leed te voorkomen. 
Dat dit in de praktijk nog niet overal voldoende gebeurt, is niet alleen een kwestie van geldgebrek. Vaak ontbreekt bij de regering de politieke wil om de ramp te voorkomen."
 Minder optimistisch is Sapir over de geologische rampen, zoals aardbevingen, tsunami's en vulkaanuitbarstingen, die overigens slechts half zoveel slachtoffers vergen als de stormen en overstromingen. "Preventieve maatregelen zijn bij de geologische rampen niet onmogelijk. 
De zware beving die in oktober van vorig jaar het noorden van Japan deed schudden, maakte 23 slachtoffers, omdat de bouwwijze is aangepast aan de vele aardschokken in het gebied. 
Een even krachtige beving had elders tienduizenden slachtoffers gekost. 
Maar het aangepast bouwen van een huis kost zeker 30 procent extra. 
Dat kunnen mensen, die zich zorgen maken over hoe zij morgen aan eten moeten komen, zich niet veroorloven."
De lokale bevolking leren hoe op rampen te reageren, kan volgens Sapir veel bijdragen aan het beperken van de gevolgen van een ramp. 
"Internationale hulp komt eigenlijk altijd te laat, gebeurt nooit helemaal gericht en is niet voldoende aangepast aan de lokale omstandigheden. 
Zelfredzaamheid is beter. De lokale vrijwilligers van het Rode Kruis hebben bij de recente aardbeving in het Iraanse Bam veel meer levens gered dan de massaal uitgerukte internationale hulptroepen."
Bovendien is het voor de lokale bevolking maar afwachten of ze na een ramp hoog genoeg op de prioriteitenlijstjes van de rijke landen staan. 
De massale hulp van de Verenigde Staten aan de getroffen gebieden in Azie, zou bijvoorbeeld wel eens ten koste kunnen gaan van de steun die eraan leek te komen in Darfur in Soedan. 
De VS hebben nu eenmaal meer handelsbelangen in Azie dan in Soedan.
Het belang dat Sapir hecht aan zelfredzaamheid impliceert volgens haar niet dat je nu geen hulp zou moeten bieden aan de getroffen gebieden. 
Tegelijkertijd vindt ze dat de wereldgemeenschap na de ramp meer aandacht moet besteden aan het voorkomen van toekomstige rampen. 
Preventie is veel effectiever dan hulp achteraf.
Tot slot een persoonlijke vraag voor Sapir. 
Heeft haar beroepsmatige interesse voor natuurrampen haar niet erg somber gemaakt? 
"Nee integendeel. 
Ik zie juist dat we al veel vooruitgang hebben geboekt. 
De instanties die hulp bieden, doen dat steeds verstandiger en de organisaties van lokale gemeenschappen zijn vaker toegerust om op moeilijke omstandigheden te reageren." 
De natuur veroorzaakt onnoemelijk veel leed, maar de mens wordt handiger om dat in te perken.
