"Is het spannend?", vroeg de beller uit Nederland. 
"Dat mag je wel zeggen, ik sta in Haifa bij de kwartfinale Israel-Nederland en wij maken net met een schitterende kopbal 2-1, dus is het weer spannend." 
"Nee lul, dat bedoel ik niet, merk je iets van de spanningen in de Gaza, want we maken ons een beetje ongerust om jullie."
Verrek, nou je het zegt, af en toe zien we een helikopter naar het zuiden vliegen, maar verder merken we als deelnemer aan de zeventiende Maccabiah Games eigenlijk niets. 
Niets van onderlinge gevechten tussen de Palestijnse autoriteit en Hamas, niets van raketten en vergeldingen, niets van Israelische soldaten die tegen de ontruiming van de nederzettingen zijn en als 'grap' een nepbom in het grote busstation van Jeruzalem hebben geplaatst waardoor het busstation en de omgeving een uur moesten worden afgesloten.
 Ja, die voorstanders van de nederzettingen in bezet gebied zijn leuke mensen. 
En ze dragen nog oranje ook. 
Ineens realiseer ik me dat ik ook een beetje gek ben geworden. 
In het verleden heb ik sporters die aan een werelkampioenschap of Olympische Spelen deelnamen vaak gevraagd of ze het wereldnieuws of het Nederlandse nieuws volgen. 
Mede door onze nogal indringende manier van vragen heeft menig sporter wellicht licht beschaamd nee geantwoord of ja gezegd hoewel zij of hij waarschijnlijk nauwelijks het nieuws volgde, gefocust als een sporter is op trainen, slapen, eten en presteren. 
Het gekke is dat de route die leidt naar een topprestatie bij een groot toernooi, ook al ben je geen beoefenaar op wereldniveau, automatisch leidt tot vernauwing van je blikveld.
Zelfs als begeleider vind je het volgen van de finales van je eigen hockeyteams even veel belangrijker dan het voortdurende gezeik in de Gaza. 
Laat staan dat we hier weten of Lance Armstrong zijn zevende Tour gaat winnen. 
Gewoon een keer geen tijd en interesse. Af en toe is dat best lekker. 
En onze hockeyploegen wonnen goud.
