Wim Duisenberg overleed volgens Hart van Nederland van zondagavond onder raadselachtige omstandigheden in zijn huis in Frankrijk. Duisenberg had veel vrienden, niet alleen in de politiek maar ook in de journalistiek. 
Dat hebben Henk van Dorp en ik zelf ervaren.
Begin jaren 80 schreven we voor Vrij Nederland over de schandalen rond middelgrote Nederlandse banken als de Westland-Utrecht Hypotheekbank, de Tilburgsche Hypotheekbank, de Fries-Groningse Hypotheekbank en de vijfde bank van Nederland, Slavenburg's Bank. 
Ze gingen failliet of werden, zoals Slavenburg's, gered door een koper die niet wist dat hij een failliete bank kocht.
Duisenberg was in 1981 directeur van de Nederlandsche Bank geworden om kort daarna in 1982 Jelle Zijlstra op te volgen als hoogste baas. 
Vanaf 1981 werd hij geacht toezicht te houden op alle Nederlandse banken. Duisenberg heeft geweten, toonden we destijds aan de hand van stukken aan, dat Credit Lyonnais in 1981 een failliet Slavenburg's kocht en niet de gezonde bank die de Fransen door al jaren gemanipuleerde jaarcijfers was voorgeschoteld.
De Fransen moesten al snel een miljard gulden in de aankoop stoppen, tot ontstemming van zelfs de Franse regering. 
Die woede op regeringsniveau in Parijs was mede ingegeven door het feit dat Slavenburg's op advies van de Nederlandsche Bank een koper had gezocht. Het zou vijftien jaar later de reden zijn dat de Fransen zich zo lang hebben verzet tegen de benoeming van Duisenberg tot directeur van de Europese bank.
 In VN van 25 november 1982 staat boven een artikel over Slavenburg's Bank: 'De nieuwe feiten over het zwarte geld zullen Duisenberg nog opbreken', dachten we. 
Saillant is dat onderaan dezelfde pagina de kop staat: 'Nu ook een onderzoek naar de wachtgeldregeling van Ruud Lubbers', maar dat terzijde. 
Bijna een jaar later, op 24 september 1983, opent VN zijn voorpagina met de kop: 'De rol van de Nederlandsche Bank bij het toezicht op de Tilburgsche riekt naar grove nalatigheid', met als onderkop: 'De zachte chantage van Duisenberg'. 
Er gebeurde niets. 
VN van 8 oktober 1983 opent de voorpagina met: 'Duisenberg weet van niks en jokt ook dat nog', met als onderkop: 'De Nederlandsche Bank wist niet alleen van de ondergang van de Tilburgsche maar bemoeide zich er ook intensief mee'.
 Kamerleden waren ontstemd over de vaagheid van de antwoorden op gestelde vragen, maar daar bleef het bij. 
Vragen van Henk en mij werden niet beantwoord. Nooit in die begin jaren tachtig kregen we de president van de Nederlandsche Bank te spreken. 
Zo werkte dat niet in de tijd dat de top van de PvdA goed bevriend was met de top van Vrij Nederland. 
Duisenberg belde met zijn vriend bij VN, Joop van Tijn, en kreeg het verhaal dat hem uitkwam. 
Zo maakte je vrienden in de journalistiek en in de politiek en kon Duisenberg zijn carriere na die moeilijke jaren 1982 en 1983 ongestoord als succesboy voortzetten. 
Marcel van Dam zei het treffend, hij had een groot politiek gevoel.

