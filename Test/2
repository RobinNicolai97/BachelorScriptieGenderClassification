Equatoriaal Guinee, een vlekje op de landkaart van Afrika, zou heel welvarend kunnen zijn dankzij zijn oliebronnen. 
In plaats daarvan regeren in het land van dictator Obiang corruptie, moord en willekeur.
 Severo Moto heeft de kroniek van zijn eigen dood alvast maar geschreven. 
Moto is een van de belangrijkste oppositieleiders van het Afrikaanse oliestaatje Equatoriaal Guinee. 
Even was hij van de aardbodem verdwenen, tot hij zichzelf deze week meldde in Kroatie.
Zijn verhaal was opmerkelijk: Spanje, waar Moto al 18 jaar als banneling woont, zou hem willen laten vermoorden. 
Waarom? Omdat Madrid een begerig oog heeft laten vallen op de olierechten van Equatoriaal Guinee. Die rechten zou dictator Teodoro Obiang wel willen verlenen, maar dan moet eerst zijn ergste vijand, Severo Moto, naar de andere wereld worden geholpen. 
Aldus Moto zelf.
 Equatoriaal Guinee, een van de kleinste landen van Afrika (viervijfde van Nederland) en een van de armste landen ter wereld, is een schoolvoorbeeld van de vloek van het zwarte goud voor de Derde Wereld. Toen de toekomst voor Equatoriaal Guinee zonder olie nog uitzichtloos was, bekommerde niemand zich erom. 
Teodoro Obiang ging ongestoord zijn gang, verrijkte zichzelf en liet tegenstanders vermoorden of opsluiten.
 Nu het land bezig is in hoog tempo een van de belangrijkste olieleveranciers uit Afrika te worden, is de belangstelling gewekt van krachten die achter de schermen opereren. 
Een mislukte staatsgreep vorig jaar bracht het land plots in de schijnwerpers. 
De huurlingen die de coup moesten uitvoeren, kwamen uit Zuid-Afrika, werden gearresteerd in Zimbabwe waar ze wapens wilden inladen en bleken te zijn geleid door de Britse oud-militair Simon Mann en betaald door onder anderen Mark Thatcher, zoon van de voormalige Britse premier. 
Ook oppositieleider Moto is genoemd als financier.
 Equatoriaal Guinee verdient jaarlijks naar schatting drie miljard dollar aan olie-inkomsten. 
Niemand weet het precies omdat dicator Obiang de inkomsten tot staatsgeheim heeft uitgeroepen. Experts in de oliehandel plaatsen het land in de top drie van Afrikaanse olieproducenten, samen met Nigeria en Angola. 
Wegens aanhoudende onrust in het Midden-Oosten zoeken Westerse landen naar olieleveranciers elders in de wereld.
 De geldstroom uit de oliehandel zou de bevolking van Equatoriaal Guinee van ruim een half miljoen mensen in korte tijd welvaart kunnen brengen. 
Het gemiddeld inkomen lag tien jaar geleden op 500 dollar per persoon per jaar. 
Sinds de winning van olie is dat gestegen naar 5000 dollar. 
De economische groei schommelt rond de 40 procent.
 Maar Obiang reserveert de inkomsten voor zichzelf en een kleine groep van vertrouwelingen. 
De overgrote meerderheid van de bevolking overleeft nog steeds als zelfvoorzienend boertje. 
Wegen, klinieken en scholen zijn even verloederd als voor de ontdekking van olie. 
Voor Obiang is het oliegeld de garantie van zijn macht. 
En andersom.
 Het dossier mensenrechten van Equatoriaal Guinee is een van de donkerste van Afrika. 
De staatsradio meldde twee jaar geleden dat Obiang 'permanent in contact staat met God', en daarom 'zonder rekenschap af te leggen of naar de hel te gaan, mensen kan doden want hij is God zelf'.
 Vooraanstaande politici zijn gevlucht voor het regime van Obiang, die in 1979 aan de macht kwam nadat hij zijn oom Francisco Nguema had afgezet en geeexucuteerd. 
De meesten van hen verblijven in Spanje, de voormalige koloniale macht, en vormen daar een regering-in-ballingschap. 
Moto maakt daar deel van uit.
 'Ik ben een obstakel geworden in de zakelijke afspraken tussen Spanje en Obiang over oliewinning', zei Moto deze week. 
'Dat is waarom de Spaanse geheime dienst mij wil doden.' 
Door naar buiten te treden hoopt Moto de aanslag bij voorbaat te verijdelen. 
Spanje ontkent uit te zijn op Moto's dood.
