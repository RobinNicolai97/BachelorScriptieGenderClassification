Als de laatste pub sluit, verdrink ik mijn dorstige ik, want het laatste stukje Engeland zal zijn verdwenen
 Premier John Major, een zoon van circusartiesten uit de stad, zei in 1993: Over 50 jaar zal Groot-Brittannie nog steeds het land zijn van lange schaduwen over de velden, van warm bier, onafzienbare groene buitenwijken, hondenliefhebbers en, zoals George Orwell zei, van oude dienstmeiden fietsend door de mist van een herfstochtend, op weg naar een heilige communie. 
 Arme Major, arme Conservatieven. 
 Op zoek naar een tweede ambtstermijn werd de leider in 1997 verpletterend verslagen door Tony Blair, de ster van Labour. 
 Major zou zich voortaan onledig houden met cricket; zijn voorspelling kwam niet uit. 
 Blair mocht bouwen aan zijn droom, het New Britannia dat meer welvaart en sociale gelijkheid moest brengen. 
 Het platteland werd er blijvend door veranderd. 
Door de oprukkende verstedelijking was het land met de lange schaduwen niet langer een cocon die de plattelandsbevolking veiligheid en geborgenheid bood. 
 De boeren en aristocraten - nog altijd de trouwe achterban van de Conservatieven - werden tot tranen toe bewogen toen twee maanden geleden in Engeland en Wales het laatste hoornsignaal klonk voor de vossenjacht met honden. 
 In hun kleurenpalet van rood, koper en stemmig zwart reden de jachtgezelschappen voor het laatst uit in de ochtendmist, voorafgegaan door hun meutes blaffende honden. 
 Zelfs Camilla, toen nog mevrouw Parker Bowles, demonstreerde tegen het verbod, dat door de plattelanders wordt beschouwd als een aanval op hun manier van leven. 
 Blair en zijn ministers hielden zich echter doof voor hun protesten. 
 Elke keer als ik de verwrongen gezichten van deze mensen zie, verdubbel ik mijn poging tot een definitief jachtverbod, zei een onverzoenlijke vice-premier John Prescott over de jagers. 
 Eerder al moesten de Conservatieven een bittere pil slikken omdat Labour revolutie kraaide in de House of Lords, het Britse Hogerhuis. 
 De 750 hereditary peers (Binkies) - de baronnen, burggraven, graven, markiezen en hertogen, die samen met het tafelzilver en de schulden van het landgoed een zetel in het Hogerhuis erfden - raakten dit privilege kwijt. 
 Slechts life peers, de benoemde leden, mogen zich voortaan met hermelijn bekleden. 
 Het was thank you and goodbye voor de adel. 
 Hoe kan de hertog van Buccleuch and Queensburry, de grootste grondbezitter van het Verenigd Koninkrijk, die zijn titel dankt aan het feit dat een van zijn voorvaderen de bastaardzoon was van Charles II, de gewone man vertegenwoordigen, vond minister Jack Straw van Binnenlandse Zaken. 
 De Conservatieven zijn bang dat Blair nu zijn politieke overmacht misbruikt om het Hogerhuis te vullen met loonslaven en duvelstoejagers van Labour. 
 Woede was er ook over het opheffen van beroemde regimenten, zoals de Black Watch. 
 Witbesnorde veteranen van deze gevechtseenheden, gekleed in blazer met het regimentsembleem, demonstreerden in de regen tegen de reorganisatie van het leger. 
 Dit zal de laatste slag zijn die voor het regiment verloren gaat. 
 De regering gooit honderden jaren historie weg, zei een verbitterde veteraan. 
 Voor een Conservatief is in New Britannia nauwelijks meer troost te vinden. 
 Zelfs niet bij de bijna-zekerheid dat na lange jaren van dienstbaarheid aan het land een titel wacht. 
 Conservatief Engeland ergert zich aan de voordrachten van profvoetballers, popsterren en filmsterren door regeringen die zich populair willen maken bij het volk. 
 Het Lagerhuis zet al vraagtekens bij de jaarlijkse lintjesregen van koningin Elizabeth. 
 Het hart luchten bij een glas warm bier in goed gezelschap in de pub is er ook niet vaak meer bij. 
 De pubs verdwijnen in hoog tempo; er sluiten er twintig per maand. 
 Van de blijvers wordt de helft overgenomen door ketens die hun geld krijgen van internationale banken. 
 Als de laatste pub sluit, verdrink ik mijn dorstige ik, want het laatste stukje Engeland zal zijn verdwenen, schreef een Britse dichter. 
 Dan in arren moede maar een stevige wandeling maken op de eigen grond, om de woede te laten zakken? Ook dat geeft geen lucht. 
 Landeigenaren komen steeds vaker vrij rondzwervende wandelaars tegen. 
 Je zou ze het liefst met een schot hagel van het land jagen maar dat mag niet: Labour gaf met het right to roam iedereen vrij baan. 
 De landeigenaren hebben zelfs de neiging Labour de schuld te geven van alle recente ongeluk op het platteland. 
 Gekkekoeienziekte en mond-en-klauwzeer eisten de afgelopen jaren hun tol. 
 Boeren moesten hun stallen ruimen en liepen later verdoofd tussen bergen lijken op hun erven. 
 Natuurlijk kan niet alles op het conto van Labour worden geschreven, geven zelfs de meest geharnaste Conservatieven toe. 
 Ook de tijdgeest knaagt aan Groot-Brittannie. 
 Ooit produceerde het land beroemde autos als Jaguar, Rover, Bently en Rolls-Royce. 
 Nu is Rover, de laatste autofabriek, ook verleden tijd. 
 Net zoals de karakteristieke rode telefooncellen en de routemaster, de traditionele dubbeldekker met het open achterbalkon, teloorgaan. 
 Het oer-Britse vehikel wordt door bussen van Volvo en Mercedes vervangen. 
 Het onderhoud is te duur geworden en ze produceren te veel uitlaatgassen. 
 Tien bussen blijven rijden op een erfgoedroute voor toeristen; de rest is te koop voor 2000 pond per stuk. 
 Ooit kopte een Engelse krant: Mist in het Kanaal - continent afgesloten. 
 De Engelsman voelde zich superieur. 
 Nu is hij op zoek naar zichzelf in het klassenloze, multiculturele en steeds meer door Brussel geregeerde New Britannia. 
 Zeshonderd schoolkinderen werden onlangs gevraagd naar hun identiteit. 
 De etnische minderheden aarzelden niet: ik ben Pakistani, ik ben moslim, ik ben Aziaat. 
 De blanke kinderen aarzelden wel: ik heb blauwe ogen, ik heb een beetje bruine huid, ik ben voor een achtste Japans, ik ben voor een vierde Schots. 
 Engels zijn betekende niets voor hen, zo bleek de onderzoekers. 
 Jeremy Paxman, interviewer voor de BBC, portretteerde in zijn boek A portrait of a people, het Engelse volk. 
 Er was een tijd dat de Britten wisten wie zij waren. 
 Beleefd, rustig en gereserveerd. 
 Zij hadden heetwaterkruiken in plaats van een seksleven: hoe zij zich voortplantten was een van de mysteries van de westerse wereld. 
 Zij waren gebonden aan hun klasse, bekrompen, en wisten niet hoe hun emoties te uiten. 
 Paxmans woorden klinken nu, net als Majors beschrijving van het Engelse platteland, als een echo uit een ver verleden. 
