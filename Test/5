Ovaties in de rechtszaal, opgestoken duimen in de bajes en bekende tennissers die nog steeds lovend over hem spreken. 
Rene van den Berg heeft een miljoenenschuld bij 1400 mensen en instellingen uitstaan, maar blijft geliefd. 
Is hij een naieveling of een sluwe oplichter? De rechter houdt hem vast.

Beleg je geld bij Rene en profiteer mee. 
Jarenlang is deze reclame van mond tot mond verspreid in 't Gooi. 
De Hilversummer Rene van den Berg (48) hoefde alleen maar het toverwoord 'hoge rendementen' uit te spreken en iedereen hing aan zijn lippen.
Geld maken heeft altijd in zijn genen gezeten. Zijn vader was valutahandelaar. 
Maar toch wilde Van den Berg daar lange tijd niets van weten, valt te lezen in zijn boek dat twee jaar geleden verscheen. 
"Als je Van den Berg in zijn Havo-tijd had voorgehouden dat hij in de toekomst zijn dagen vooral zou slijten in de wereld van het geld en de geldhandel, had hij waarschijnlijk met ongeloof en misschien wel met afgrijzen gereageerd."
Nee, de jonge Rene was liever met sport bezig en omringde zich met vrienden om af en toe een feestje te bouwen. 
Na zijn middelbare school pachtte hij met een vriend de kantine van de tennisvereniging. 
Maar zijn vader bracht hem tot de orde en introduceerde hem op de afdeling betalingsverkeer bij de Amsterdamse Kas-Bank.
Daar bloeide de liefde voor geldhandel op. 
Maar het echt spannende werk lag - zo leerde hij uit de verhalen van zijn vader - in de snelle wereld van de geld- en valutahandel. 
Valutaworkshops bij onder meer De Nederlandsche Bank en werkervaring bij de Kas-Bank en Credit Lyonnais stoomden hem uiteindelijk klaar voor het echte werk: geld maken.
Ondertussen broedde hij stil op een nieuwe tak van vermogensbeheer: particulieren en instituten laten profiteren van daghandel in valuta.
Deze 'profiteurs' heten inmiddels gedupeerden. 
En Van den Berg is failliet. 
Zijn schuld: 125 miljoen euro bij 1400 mensen en instellingen. 
Het bijzondere is dat deze mensen, op een enkeling na, allemaal in hem blijven geloven. 
Een woordvoerder namens de gedupeerden: "Tot voor kort hebben we altijd een leuk centje verdiend. Rene had naar de Bahama's kunnen vluchten. 
Maar hij verbergt zich niet. 
Een oplichter zou dat toch wel doen?" 
En: "Als hij zegt dat dat geld er in september is, dan geloof ik dat."
Zodra Van den Berg in de rechtszaal spreekt, krijgt hij spontane ovaties. 
Zelfs in de Haarlemse koepel is hij populair. "Gevangenen steken hun duim naar hem op. 
Ze juichen hem toe", aldus zijn advocaat Klaus Vink. Welke man krijgt het voor elkaar met miljoenenschuld zo populair te blijven?
Het moet zijn charme zijn. Mevrouw van den Berg, die volgens bekenden niks wist van de geldproblemen: "Rene is een bijzonder 'mensen-mens'. 
Iemand van het gentlemen's agreement. Iedereen in zijn directe omgeving benadrukt zijn medemenselijkheid. 
Van den Berg is geen harde zakenman, maar iemand van het persoonlijk contact. Attent, welbespraakt, vriendelijk en altijd beschikbaar."
Schaakcoryfee Hans Bohm, die met Van den Berg eerdergenoemd boek Valutahandel heeft geschreven, kent hem als een goedlachse man. 
"Ik heb hem leren kennen op de tennisvereniging. Hij is altijd omringd door mensen en heeft een willig oor."
Ook zijn advocaat toont bewondering. "Op financieel gebied is hij geniaal. 
Op andere gebieden is hij misschien wat naief of onvoorzichtig geweest." 
Een voorbeeld: "Binnenkort komt er volgens Van den Berg 9,5 miljoen euro vrij van grond in Turkije. 
Het enige obstakel: die grond staat nog niet op zijn naam, terwijl hij die wel heeft betaald. 
Dat typeert Van den Berg. 
Hij werkt op basis van blind vertrouwen. 
Het is voor ons Nederlanders misschien een wonderlijk gegeven, geld investeren in grond zonder daarvoor iets op schrift vast te leggen. 
Maar in landen als Tsjechie werken ze zo."
Curator Toni van Hees heeft een compleet ander beeld van Rene van den Berg. Hij ziet hem als een oplichter. 
Sinds de Autoriteit Financiele Markten (AFM) Van den Bergs handel en wandel ging onderzoeken, zijn dure paarden verkocht, bankrekeningen opgeheven en is geld overgezet op naam van zijn vrouw. 
Van Hees: "Hij heeft al die mensen ernstig misleid. Door zijn handelwijze heeft hij in veel gezinnen grote drama's veroorzaakt."
 Dus: Oplichter of naieveling? Op 15 september wordt deze vraag beantwoord. 
Van den Bergs advocaat Klaus Vink: "Ik heb hem gezegd: Je kunt beter een strafadvocaat zoeken als het geld er niet komt. 
Want dan trek ik mijn handen er vanaf. Maar dan zegt hij: Dat is niet nodig. 
Die 70 miljoen is er in september."
'We zijn via een vriend in contact gekomen met Rene. Dat ging gewoon via mond-tot-mond-reclame over zijn beleggingsactiviteiten. 
Onze vriend gaf aan dat Van den Berg heel goed kon beleggen en wij wilden wel een gokje wagen. Dat deden we eerst met een klein beetje geld - bedragen wil ik niet kwijt. 
En toen we zagen dat het werkte en we onze rendementen uitbetaald kregen, stopten we er meer geld in."
 Aan het woord is een van de vrouwelijke leden van het WEB, de vereniging van Welbegrepen Eigenbelang die opkomt voor meer dan 1100 gedupeerden van Rene van den Berg. 
Ze wil niet met de naam in de krant: "Na afloop van een bepaalde termijn kregen we een keurige brief thuis met de vraag of we het hele bedrag uitgekeerd wilden krijgen of alleen de rente, zodat we de inleg langer zouden laten staan. Zo groeide het bedrag heel snel. Mensen die al langer dan vier jaar zaken met Rene doen, en dat doen wij, hebben hun inleg inmiddels weer terug. 
Want de rendementen waren hoog, zeker rond de 48 procent per jaar of zelfs meer. 
Je kon ook kiezen voor 3 procent per maand voor een of anderhalf jaar.
 "Meedoen was heel eenvoudig: je kreeg een tussenpersoon thuis, die vertelde hoe je je geld kon wegzetten. 
Vorig jaar hadden we bijvoorbeeld nog een bijzondere aanbieding: een 50 procentsregeling waarbij je je geld voor een half jaar vastzette en daar dus 50 procent rente over kreeg. 
Het jaar ervoor was er weer een andere regeling: 60 procent voor een heel jaar. Of dat niet een heel hoog rendement is? Jawel, maar niet onmogelijk. Van de SNS-bank kreeg ik een brochure om te beleggen in een ontwikkelingsfonds in het Midden-Oosten en daar zou ik 180 procent rendement kunnen halen. 
Waarom kan Van den Berg dan geen 50 procent maken? Laten we voorop stellen: hij kan een ding, dat is geld maken. En dat heeft hij bewezen. 
Tot een half jaar geleden betaalde hij altijd uit.
"U denkt misschien dat mensen die bij Rene belegden alleen maar sukkels zijn, maar dat is echt niet zo. 
Hier zitten leraren bij, ingenieurs, juristen en kinderen die studeren. 
De mensen die aan Rene hun geld toevertrouwden, zijn heel divers. Van bijstandsmoeder tot advocaat, zogezegd. En tsja, als mensen dollartekens in hun ogen krijgen en hun hele hebben en houwen inbeleggingen stoppen, daar kan ik ook niets aan doen. 
Rene zei altijd dat hij geen pensioenfonds was, maar eerder zorgde voor een leuk spaarcentje. 
Zoals bij iedere belegging moet je er niet meer geld in stoppen dan je kan missen."
 Ook een andere belegger wil anoniem blijven. 
Hij wil zijn 'vriendschapsrelatie met Rene' niet schaden: "Voor mij gaat het over een bedrag van een kwart miljoen euro. Of ik geld krijg in september? Mijn verstand zegt van niet. 
Ik heb Rene vier jaar geleden leren kennen. 
In september 2001, de maand van de aanslagen, had ik net een gouden handdruk gekregen. 
Ik wist niet zo goed hoe dit geld te besteden. Via Rene kwam de mogelijkheid om het geld te beleggen. Hij sprak met verve over de financiele wereld. 
Ik ben ook wel eens bij hem op kantoor geweest en dan legde hij uit hoe het allemaal in z'n werk ging. 
Je probeert te snappen wat er gebeurt. Van mijn inleg wilde ik ook een leuk centje voor mijn oude dag overhouden. Ik heb mijn geld voor een deel laten beleggen via zijn bedrijf, in aandelen en valuta. 
En een deel ging naar de eigen projecten van Rene. 
De aandelen zijn de afgelopen vier jaar niet lucratief geweest. Daar raak je aan gewend. Voor de rest kreeg ik wel netjes mijn rente. 
Het meeste contact heb ik ook gehad met enkele van de rayonhoofden. Dat zijn goede mensen. Die vertrouw ik, ook al wilde niemand precies zeggen hoe het in zijn werk ging. Er hing wel een soort van geheimzinnigheid omheen.
 "Tot ik een brief kreeg in maart, de betalingen waren in verband met een faillissementsaanvraag en het AFM-onderzoek op hold gezet. Dat verwarde mij. 
Het gaat voor mij ook niet over een gering bedrag. Dit voorjaar werd ook duidelijk hoe groot de groep was die via Rene of via de tussenpersonen belegde. 
Het ging niet om een vriendenclubje, maar over 1400 mensen. 
Dat zijn absurde aantallen. Ik denk niet dat het goed komt. 
Ergens hoop je het wel. 
Ik hoopte dinsdag tijdens het hoger beroep tegen zijn faillissement feiten te horen. 
Maar die zijn er niet.
 "Ik heb mijn huis verkocht vlak voor de enorme prijsstijgingen. 
En juist in maart dit jaar kwam ik mijn droomhuis tegen, maar toen kon ik dat niet betalen. 
Het houdt je permanent bezig. Het is mijn spaargeld. Ik heb geen toekomst in armoede voor ogen gehad. 
Maar ik kan mezelf niet vrijpleiten. 
Je neemt toch een risico."
