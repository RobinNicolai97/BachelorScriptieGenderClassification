Verkiezingen houden was zelden zo levensgevaarlijk als in Irak. 
Toch blijken er ontelbare burgers te zijn - sji'itische en soennitische moslims, Koerden en christenen - die vastbesloten zijn om een succes te maken van de eerste vrije verkiezingen sinds de onafhankelijkheid van Irak in 1932.
 Ontvoeringen, intimidaties en moorden door soennitische opstandelingen leiden weliswaar tot angst, maar ook tot vastberadenheid en creativiteit. 
Veel vrijwilligers laten zich niet afschrikken en werken als een ondergrondse politieke beweging, anoniem en ongezien. 
Er zijn heel veel mensen in de wereld die ook zou knokken voor wat ik doe. 
Ik geloof in democratie, aldus Adil al-Lami van de kiescommissie in Bagdad tegen een Amerikaanse journalist.
De obstakels voor de historische verkiezingen van komende zondag zijn enorm. 
Generaal Thomas Metz, de commandant van de Amerikaanse grondtroepen in Irak, heeft gezegd dat ondanks offensieven en dagelijkse patrouilles grote delen van 4 van de 18 Iraakse provincies niet veilig genoeg zijn voor burgers om te gaan stemmen. 
Het gaat vooral om het soennitische gebied in centraal Irak met de grote steden Bagdad, Fallujah, Baquba en Tikrit waar het verzet tegen de Amerikaanse troepen en de nieuwe Iraakse regering het grootst is.
 De militante soenniet Ansar al-Sunna riep alle moslims op tot een boycot van de stembusgang. 
Stemlokalen zijn door de groep gebrandmerkt als 'centra van atheisme'. 
De terroristische leider al-Zarqawi dreigt dat zijn guerrillastrijders en zelfmoordcommando's alles zullen doen om de verkiezingen te smoren in bloed. 
Wij hebben de totale oorlog verklaard aan dit zondige principe van democratie en degenen die deze ideologie aanhangen.
 Er staat zondag veel op het spel. 
Zowel voor de regering-Bush en haar Iraakse bondgenoten als voor fundamentalisten als Zarqawi die samenwerken met aanhangers van de voormalige dictator Saddam Hussein. 
Het is er Washington en de democratische krachten in Irak alles aan gelegen om een bemoedigende opkomst te bereiken. 
Dat zal niet alleen in Bagdad en het Witte Huis, maar ook elders in de wereld worden gezien als een graadmeter voor de legitimiteit van de verkiezingen en van de daaruit voortkomende nieuwe regering. 
Extremisten van de soennitische minderheid, die sinds 1932 altijd met harde hand de scepter hebben gezwaaid over Koerden en sji'ieten, proberen met geweld een zo laag mogelijke opkomst te bereiken. 
Zij weten immers dat de sji'itische meerderheid hoe dan ook zondag de meerderheid zal veroveren in het 275 zetels tellende nationale parlement en de overgangsregering.
 Voor de Amerikaanse president zijn de verkiezingen bij voorbaat een succes. 
Wat er ook gebeurt, Bush zal ze door zijn roze bril bekijken en aanmerken als een 'historische mijlpaal' van zijn Irak-avontuur. 
Dat was volgens de jongste rechtvaardiging (zeur nou niet langer over chemische en biologische wapens) bedoeld om een eind te maken aan tirannie en om vrijheid en democratie te verspreiden. 
Hem zal je niet horen over de conclusie die de National Intelligence Council, de denktank van de CIA, vorige week trok dat Irak zich sinds de invasie heeft ontwikkeld tot de belangrijkste trainingsbasis voor de volgende generatie professionele terroristen.
 Zelfs een opkomst van rond de 50 procent zal volgens het Witte Huis voldoende zijn. 
In de Verenigde Staten gaat gemiddeld niet meer dan 45 procent naar de stembus. 
Bij presidentsverkiezingen hangt het rond de 50 procent, maar voor het Congres is het zelden meer dan 37 procent.
 Sommige commentatoren in de Amerikaanse media ergeren zich aan de onverschilligheid van de Europese Unie waar diverse lidstaten kennelijk hopen dat de chaos in Irak nog groter wordt, zodat ze alsnog hun gelijk kunnen halen en Bush voor de voeten kunnen werpen: We hadden je toch gewaarschuwd?
 De verkiezingen zijn op hun best een eerste stap naar een democratisch bestuur in Irak, voor het eerst in ruim 70 jaar. 
Als het goed gaat besluiten de sji'itische winnaars compromissen te sluiten met de onvermijdelijke verliezers - de Arabische soennieten - en hun rechten als minderheid te respecteren. 
Als het fout gaat, en de sji'ieten proberen eenzelfde soort machtspolitiek te spelen als de Republikeinen in Washington, dan groeit het gevaar van een burgeroorlog die Irak opsplitst langs oude etnische en religieuze breuklijnen.
 Aanhangers van de groot-ayatollah Ali al-Sistani verlaten een moskee in Bagdad. 
De hoogste sji'itische geestelijke doet mee aan de verkiezingen in Irak. 
Hij zegt geen islamitische staat naar het model-Iran te willen vestigen.Foto AP
