Land of Plenty - Amerika dus -toont de vele gezichten van het land van George W. Bush na de aanslagen van 11 september. 
Ofwel: wat is de invloed van zo'n gebeurtenis en hoe blijft dat vastzitten in de hoofden van mensen?
De verknipte Vietnam-veteraan Paul (Diehl) bijvoorbeeld, ziet in iedereen met een Arabisch uiterlijk een potentiele terrorist. 
In zijn bestelbusje, dat hij heeft volgestouwd met afluisterapparatuur en monitoren, achtervolgt hij mogelijke verdachten om te voorkomen dat 'de tulbandbrigade' opnieuw dood en verderf kan zaaien in zijn vaderland.
Zijn nichtje Lana Williams staat symbool voor het open, niet-angstige en democratische Amerika. 
Zij is heel idealistisch: na een jarenlang buitenlands verblijf gaat ze werken in een gaarkeuken in de onderbuik van Los Angeles. 
De moord op een dakloze Pakistaan -in wie haar oom direct een terrorist ziet -brengt hen op een merkwaardige manier samen.
Wim Wenders laat op een mooie, zij het wat stroperige manier zien hoe paranoia en achterdocht een fatale combinatie kunnen vormen in een open samenleving. 
Jammer genoeg heeft hij zijn personages zo extreem willen wegzetten dat direct duidelijk is wat hun motieven en drijfveren zijn. Ook de locaties -het getto van Los Angeles, rednecks in trailers in de woestijn -hadden subtieler gekund. Immers: wat is schokkender? Dat je nette buren er merkwaardige denkbeelden op nahouden of dat de familie Tokkie dat doet?
Regie: Wim Wenders. Met: Michelle Williams, John Diehl, Shaun Taub. 
In Kriterion Amsterdam, Lantaren/Venster Rotterdam en Babylon Den Haag.
