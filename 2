Alleen die ene vraag stond nog open: wanneer wordt Londen opgeschrikt door aanslagen? 
Het was een publiek geheim dat de Britse hoofdstad met stip op een stond op de lijst van het islamitische terrorisme.
Na de verwoestende aanslagen op New York en Washington op 11 september 2001 had Osama bin Laden, het boegbeeld van het terreurnetwerk al-Qaeda, immers eenzelfde afstraffing voorspeld voor het 'kleine Amerika', Groot-Brittannie. 
De roep onder terreurgroepen om een bloedbad in Londen werd daarna alleen maar groter, want premier Tony Blair en zijn Britse troepen werden in hun ogen de belangrijkste 'onderaannemer' van de VS in zowel Irak als Afghanistan.
Dat de verantwoordelijkheid voor de aanslagen in Londen binnen enkele uren zouden worden opgeeist uit naam van al-Qaeda was een andere zekerheid. De naam van de organisatie - Geheime Groep van al-Qaeda's Jihad in Europa - is onbekend, maar bevestigt het beeld dat terreurbestrijders hebben van het islamitische extremisme: kleine cellen die behoorlijk zelfstandig opereren, maar allemaal worden geinspireerd door Bin Laden en de fanatici die zijn haat verspreiden, zoals de Syrier in Nederland.
De terreurdaden in Londen dragen de vingerafdruk van Bin Ladens al-Qaeda: een reeks strak gecoordineerde aanslagen waarbij met korte tussenpozen zoveel mogelijk slachtoffers worden gemaakt. 
Een werkwijze die veelvuldig in Irak wordt gehanteerd, en ook werd beproefd op 11 maart 2003 in Madrid en op 11 september 2001 in de VS.
De aanslagen in Londen onderstrepen ook wat terreurbestrijders al eerder hebben moeten erkennen: dat hun oorlog tegen het islamitisch terrorisme met de dag moeilijker wordt. 
De enorme versnippering van dat terrorisme, gekoppeld aan de opkomst van een nieuwe generatie in Europa geboren terroristen, maakt een doelgerichte strijd onmogelijk. 
Het zijn onvoorspelbare, uiterst gevaarlijke jongeren die overal in Europa kunnen toeslaan. Daarbij lopen landen die deelnemen aan de militaire operaties in Irak of Afghanistan, zoals Nederland, het grootste gevaar.
Sinds 11 september 2001 hebben veiligheidsdiensten in Europa al minimaal 15 aanslagen kunnen voorkomen, in Groot-Brittannie zeker vijf. 
Ondanks dit succes moesten diezelfde diensten leven met die zekerheid dat ze ooit een keer te laat zouden zijn. Na de bloedige explosies in Londen is het helaas wachten op de volgende aanslag. 
De vragen waar en wanneer staan opnieuw open.
