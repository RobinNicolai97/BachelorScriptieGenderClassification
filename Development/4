De Palestijnen kiezen morgen hun nieuwe president. 
Ze willen een regering die verantwoording aflegt. Banen, veiligheid, transparant bestuur. 
Lucht om te ademen in plaats van dood en vuil.
Cafe Zeryab in Ramallah is een aangename verrassing: knappend haardvuur, moderne kunst aan de muur, smaakvolle inrichting die met elk westers grand cafe kan wedijveren. 
Cocktails en tacogerechten op de kaart, aangenaam publiek. Het is, met andere woorden, goed schuilen voor de intifada in Zeryab.
Dat geldt trouwens een beetje voor heel Ramallah. 
De officieuze Palestijnse hoofdstad, in beige natuursteen neergelegd over het heuvelland ten noorden van Jeruzalem, bezit een zekere zwier: restaurants in alle categorieen, marmeren shoppingmalls, elegante modezaken, parfumerieen, kleine, maar statige banken.
Natuurlijk heeft ook deze Palestijnse stad zijn wonden. Zijn talrijke open plekken die bezaaid liggen met puin, vuilnis en geplette autowrakken. 
Ook Ramallah heeft vluchtelingenkampen met onverdraaglijk treurige posters van heldhaftig kijkende jongemannen die zich ergens in Israel hebben opgeblazen. 
En toch vraagt de geinformeerde leek zich na een paar dagen van verblijf in Ramallah af: waar is de intifada? Waar zijn, aan de vooravond van presidentsverkiezingen die morgen hun beslag krijgen, de verkalkte leuzen, de retoriek, de vruchteloze heroiek, het verzetspathos gebleven? De intifada is zoek. 
Dit nuchtere feit openbaarde zich pas goed na het overlijden van Jasser Arafat. Aboe Ammar -zoals de Palestijnse leider ook werd genoemd -was de intifada. In een zelfzuchtig streven naar behoud van macht en status -kortom: naar status quo -predikte hij vrede, maar hield hij het vuur van de opstand gaande.
Nu hij weg is, hoeft die opstand niet meer, althans niet meer in deze uitzichtloze, gewelddadige vorm. 
Omdat de effecten ervan simpelweg niet meer te dragen zijn. De Palestijnen willen verkiezingen. Een regering die verantwoording aflegt. Banen, veiligheid, transparant bestuur. Lucht om te ademen -in plaats van dood en vuil.
Als massabeweging is de intifada al een jaar dood, zegt de mensenrechtenactviste Amina bij het haardvuur in Cafe Zeryab.
Het Israelische leger komt hier af en toe rampokken omdat het op zoek is naar iemand van Hamas, de Islamitische Jihad of de al-Aqsa martelarenbrigades. 
Dat heeft niets meer te maken met een volksopstand. Mensen zijn niet meer verenigd in hun haat tegen de bezetter, al is die haat er nog. 
Ze zijn bezig met hun eigen problemen. 
Na jaren van geweld dat tot niets heeft geleid is onze samenleving op zoek naar rehabilitatie.'
De intifada-moeheid openbaart zich in alle geledingen. Zelfs Hamas lijkt erdoor besmet. 
Hasan Youssef, vertegenwoordiger van Hamas op de Westelijke Jordaanoever, verkondigt nog wel dat 'zolang de Israelische agressie doorgaat, er geen wapenstilstand kan zijn'. 
Maar dat hij de bal zo duidelijk op de Israelische helft legt, in plaats van te ontkennen dat er een Israelische helft bestaat, is opmerkelijk. 
Tot voor kort was de vernietiging van Israel ten gunste van een islamitische republiek in heel historisch Palestina althans formeel het centrale geloofsartikel van Hamas. En nu? Hasan Youssef: ' Wie weet, als Israel besluit tot een radicale koerswijziging, onze rechten erkent, wat er dan mogelijk is.'
De indruk bestaat dat nu de Palestijnen hun alomtegenwoordige nationale symbool in de persoon van Arafat is ontvallen, er van een haast panische hergroepering sprake is. ' 
Deze verkiezingen gaan vooral over Fatah-power',zegt Amina. Fatah, dat is de door Arafat opgerichte beweging die zowel de PLO als de Palestijnse Autoriteit bijna volledig domineert. 
Fatah is ook een angstwekkend niets: een losgeslagen bende van corrupte functionarissen, activisten en vuurgevaarlijke jeugd, zonder ideologie, zonder werkende partij-instellingen, intens verdeeld, behalve in een jarenlange afhankelijkheid van Arafat, niet in de laatste plaats op financieel gebied. Nu hij er niet meer is, kan Fatah alleen overleven als er een nieuwe sterke man opstaat. 
En zo kan het gebeuren dat de belangrijkste presidentskandidaat Mahmoud Abbas (Aboe Mazen), mede-oprichter van Fatah maar inmiddels oud en grijs, kleurloos en semi-corrupt, in de armen wordt gesloten door heetgebakerde jongeren die hem anderhalf jaar geleden nog uitkotsten en zelfs met de dood bedreigden.
Het moet voor Aboe Mazen een curieuze ervaring zijn geweest, toen hij op een verkiezingsbijeenkomst in Ramallah door deze jongeren werd toegezongen: 'Aboe Mazen, wijs ons de weg, wij zullen je volgen. Aiwa shabiba ('ja, jongens), antwoordde de PLO-dinosaurus bedremmeld.
 ' Fatah is een paraplu, die nu alleen kan worden opgehouden door Aboe Mazen',vat Amina samen. 
Aboe Mazen heeft een serieuze tegenkandidaat. Niet oud en grijs, niet corrupt, niet kleurloos, maar relatief jong, dynamisch, charismatisch en van een onbevlekte reputatie: de arts en mensenrechtenactivist Moestafa Barghouti. 
In soepel Engels somt hij op wat hij allemaal wil: een einde maken aan de corrupte eenpartijstaat die de Palestijnen nu feitelijk hebben, een onafhankelijke rechterlijke macht installeren, de staatsbegroting saneren en een internationale conferentie organiseren, als opstap naar een alomvattende vrede in het Midden-Oosten. 
Moestafa Barghouti is geloofwaardig, vrij van conventionele retoriek, onbevlekt, charmant en zelfverzekerd. In de Gazastrook, het meest ellendige stukje Palestina, wordt hij naar eigen zeggen op handen gedragen. En toch staat hij in de peilingen op een achterstand van 40 procent. Die peilingen spreken de waarheid niet, zegt hij. 
Hij wordt in zijn campagne gedwarsboomd -door de Palestijnse autoriteit, met steun van de VS en Israel. ' 
Want Israel zit misschien niet te wachten op een Palestijns leiderschap met een fatsoenlijk gezicht.
Wat dichter bij de bittere waarheid lijkt te liggen, is dat de Palestijnen het nog niet aandurven om met een onafhankelijke kandidaat als Barghouti in zee te gaan, omdat zijn institutionele machtsbasis te smal is. 'Barghouti is een goeie vent, zegt Mahdi Tahhan, eigenaar van een reisbureau in Oost-Jeruzalem, ' maar in de Palestijnse Autoriteit zitten haaien die hem zullen verslinden voordat hij er erg in heeft. Ik ben niet weg van Aboe Mazen, maar hij is ervaren, gematigd, rationeel en kent de weg.
