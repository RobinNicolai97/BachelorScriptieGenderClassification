Sinds 11 september 2001 is er een nieuw soort zelfmoordterrorist opgestaan. 
Belangrijkste kenmerk is dat hij geen bijzondere kenmerken heeft. 
De nieuwe zelfmoordterrorist is een nobody. Vier redenen.
1. Zelfmoordaanslagen staan theologisch steeds minder ter discussie.
Hezbollah, de radicale sji'ietische groepering uit Libanon, introduceerde de moderne zelfmoordaanslag in de jaren 80 van de vorige eeuw. 
Toch heeft de beweging in bijna een kwart eeuw niet meer dan 40 zelfmoordaanslagen gepleegd. 
Dat aantal is de oogst van twee maanden in Irak. 
De Hezbollah-imams waren huiverig voor deze strategie: ze betwijfelden of die wel islamitisch was. 
In de Koran staat immers duidelijk dat zelfmoord een onvergeeflijke zonde is.
De geestelijke leiders van Hamas en Jihad hadden die bedenkingen kennelijk niet: deze religieuze Palestijnse verzetsbewegingen pleegden tussen 1992 en nu zo'n 140 zelfmoordaanslagen. 
Wel onstond er enkele jaren geleden, na de eerste door een vrouw gepleegde zelfmoordaanslag, een theologische discussie over de vraag of dit wel mocht. Het antwoord was kennelijk 'ja', want vrouwelijke zelfmoordenaars zijn sindsdien tamelijk gemeengoed geworden. 
Ze genieten tegenwoordig zelfs de voorkeur van het Tsjetsjeense verzet.2. Zefmoordenaars kiezen hun slachtoffers met steeds grotere willekeur en vaak ook onder geloofsgenoten.
Geklaagd is over het gebrek aan verontwaardiging onder moslims over de aanslagen van 11 september 2001. Dat verwijt kun je Hamas niet maken: die sprak van een 'onvergeeflijke wandaad jegens onschuldigen'. Ongekende hypocrisie? Er zit vermoedelijk meer achter. 
De beweging kiest haar slachtoffers uitsluitend onder Israelische militairen en burgers: in de ogen van Hamas is er geen onderscheid. 
Elke Israelier is een militair, omdat Israel een militaire staat zou zijn. Ook geldt hier het principe: oog om oog, tand om tand. Buitenlanders, Amerikanen inbegrepen, laat Hamas echter ongemoeid.
De golf van zelfmoordaanslagen in Irak - bijna 200 in de afgelopen twee jaar - maar ook de aanslagen in Casablanca, Londen en Sharm el-Sheikh, tonen aan dat de terroristen een steeds ruimere definitie hanteren van hun vijanden. 
In Irak richten al-Qaeda en aanverwante groepen zich op Iraakse 'collaborateurs' en vooral ook op sji'ieten, van wie wordt verondersteld dat die met de bezetters heulen. 
De vele Egyptenaren die omkwamen in Sharm el-Sheikh verdienden geld aan die verwerpelijke buitenlandse toeristen en waren het kennelijk daardoor niet waard te leven. 
Broedermoord kwam eerder voor, maar tot voor kort werd daarbij het extreme middel van de zelfmoordaanslag geschuwd. 
Ook recente aanslagen buiten Irak tonen aan dat elke 'ongelovige' en 'afvallige' doelwit is. 
Conclusie: naarmate al-Qaeda als organisatie afbrokkelt, wint haar ideologie terrein.
3. Zelfmoordterroristen komen nu uit alle lagen van de bevolking.
De Palestijnse zelfmoordenaars waren grotendeels jong en redelijk tot goed opgeleid. 
En ook Mohammed Atta was een intelligente en ontwikkelde jongeman. 
De psychologische verklaring: de armen en ongeschoolden hebben al hun tijd, energie en capaciteiten nodig om te overleven. 
De terroristen die zich in Casablanca en Sharm el-Sheikh opbliezen, woonden echter in sloppenwijken. 
De schuldigen aan het drama van 7 juli in Londen, waren afkomstig van de lagere middenklasse. Ook hiervoor is een simpele verklaring: jonge radicale moslims raken beter opgeleid en beter geinformeerd. Tegelijkertijd verbeteren hun toekomstperspectieven niet. Ze kijken naar al-Jazeera en wisselen wereldwijd van gedachten met elkaar via het internet. 
Op deze manier ontstaat een soort internationale van verbitterden die voor iedereen met een internet-aansluiting en een satellietkabel toegankelijk is.
4. Europa wordt een nieuw toneel van zelfmoordaanslagen.
De aanslagen in Londen waren de eerste in Europa door zelfmoordenaars gepleegd. 
Het is naief te denken dat het daarbij blijft. Moslims in Europa radicaliseren en bovendien is Europa expliciet doelwit sinds de oorlog in Irak en de afwijzing van Bin Ladens 'vredesaanbod' van vorig jaar. Hoe kunnen Europeanen zich beschermen? Het antwoord is: dat hoeft helemaal niet. 
De kans dat je door een zelfmoordaanslag omkomt is voor de gemiddelde Europeaan zo klein dat je net zo goed bang kunt zijn voor een aanval van buitenaardse wezens. Wie dit beseft, heeft al een beetje van de terrorist gewonnen.
Zelfmoord is een zonde, zegt de koran. 
Behalve in het kader van de jihad, zeggen radicale moslims. 
Het antwoord van de Daroel Oeloem Karachi, een van de meest gerespecteerde islamitische scholen in Pakistan.
Als een gemeenschap van moslims wordt aangevallen, is jihad een plicht.
Als de strijdkrachten van een islamitisch land in staat zijn het te verdedigen, hoeven burgers geen jihad te voeren.
Onder geen beding mogen vrouwen, kinderen, zieken en burgers worden gedood - ook niet als de vijand dit wel doet: geen oog om oog, tand om tand.
Een moslim in Engeland die boos is over het Britse Irak-beleid, moet de Britten in Irak bestrijden en mag geen onschuldigen doden in Engeland.
Tenslotte: je leven offeren om je geloofsgenoten te verdedigen, staat bij Allah zonder twijfel in hoog aanzien. Anders is het wellicht wanneer je je eigen dood bewust nastreeft. 
Dat de islamitische geleerden over deze kwestie van mening verschillen, blijkt wel uit het feit dat geen van hen ooit een fatwa heeft durven uitvaardigen die zelfmoordaanslagen expliciet verbiedt.
De Palestijnse Darin Aboe Aisheh, zoals ze zich liet vereeuwigen vlak voordat ze zichzelf drie jaar geleden opblies bij een Israelisch checkpoint op de Westelijke Jordaanoever. 
Alleen zij zelf kwam om. Het witte gewaad is een lijkwade, het groen de Palestijnse vlag.AP
